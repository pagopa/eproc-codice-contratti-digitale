1. Fermo restando quanto previsto dall'[articolo 41](/index.html?article=articolo-41&version=1), comma 6, del codice, il progetto di fattibilità tecnico-economica consiste in una relazione programmatica del quadro delle conoscenze, sviluppato per settori di indagine, nonché dei metodi di intervento, con allegati i necessari elaborati grafici. Il quadro delle conoscenze è la risultante della lettura dello stato esistente e consiste nella indicazione delle tipologie di indagine che si ritengono necessarie per la conoscenza del bene culturale e del suo contesto storico e ambientale.

2. Sono documenti del progetto di fattibilità:<br>a) la relazione generale;<br>b) la relazione tecnica;<br>c) le indagini e ricerche preliminari;<br>d) la planimetria generale ed elaborati grafici;<br>e) le prime indicazioni e disposizioni per la stesura dei piani della sicurezza;<br>f) la scheda tecnica di cui all'[articolo 14](/index.html?article=allegato-2.18-articolo-14&version=1);<br>g) il calcolo sommario della spesa;<br>h) il quadro economico di progetto;<br>i) il cronoprogramma dell'intervento;<br>l) il documento di fattibilità delle alternative progettuali, a esclusione dei casi di lavori che non comportano nuove costruzioni;<br>m) lo studio preliminare ambientale, a esclusione dei casi di lavori che non comportano nuove costruzioni o installazioni o impiantistica.

3. L'affidamento dei lavori riguardanti i beni culturali, indicati all'[articolo 1](/index.html?article=allegato-2.18-articolo-1&version=1), è disposto, di regola, sulla base del progetto esecutivo. Il RUP, nella fase di progettazione di fattibilità, valuta motivatamente, esclusivamente sulla base della natura e delle caratteristiche del bene e dell'intervento conservativo, l'eventuale possibilità di porre a base di gara il progetto di fattibilità tecnico-economica, oppure di ridurre i contenuti della progettazione esecutiva, salvaguardandone la qualità.

4. Le indagini e ricerche di cui al comma 2 riguardano:<br>a) l'analisi storico-critica;<br>b) i materiali costitutivi e le tecniche di esecuzione;<br>c) il rilievo e la documentazione fotografica dei manufatti;<br>d) la diagnostica;<br>e) l'individuazione del comportamento strutturale e l'analisi dello stato di conservazione, del degrado e dei dissesti;<br>f) l'individuazione degli eventuali apporti di altre discipline afferenti.

5. In ragione della complessità dell'intervento in relazione allo stato di conservazione e ai caratteri storico-artistici del manufatto il progetto di fattibilità può limitarsi a comprendere quelle ricerche e quelle indagini che sono strettamente necessarie per una prima reale individuazione delle scelte di intervento e dei relativi costi.