1. Gli operatori economici sono qualificati per categorie di opere generali, per categorie di opere specializzate, nonché per prestazioni di sola costruzione, e per prestazioni di progettazione e costruzione, e classificate, nell'ambito delle categorie loro attribuite, secondo gli importi di cui al comma 4.

2. La qualificazione in una categoria abilita l'operatore economico a partecipare alle gare e a eseguire i lavori nei limiti della propria classifica incrementata di un quinto; nel caso di imprese raggruppate o consorziate la medesima disposizione si applica con riferimento a ciascuna impresa raggruppata o consorziata, a condizione che essa sia qualificata per una classifica pari ad almeno un quinto dell'importo dei lavori a base di gara; nel caso di imprese raggruppate o consorziate la disposizione non si applica alla mandataria ai fini del conseguimento del requisito minimo di cui all'[articolo 30](/allegato-2.12-articolo-30), comma 2.

3. Le categorie sono specificate nella [Tabella A](/allegato-2.12-tabella-a/1).

4. Le classifiche sono stabilite secondo i seguenti livelli di importo:<br>a) I: fino a euro 258.000;<br>b) II: fino a euro 516.000;<br>c) III: fino a euro 1.033.000;<br>d) III-bis: fino a euro 1.500.000;<br>e) IV: fino a euro 2.582.000;<br>f) IV-bis: fino a euro 3.500.000;<br>g) V: fino a euro 5.165.000;<br>h) VI: fino a euro 10.329.000;<br>i) VII: fino a euro 15.494.000;<br>l) VIII: oltre euro 15.494.000.

5. L'importo della classifica VIII (illimitato) ai fini del rispetto dei requisiti di qualificazione è convenzionalmente stabilito pari a euro 20.658.000.

6. Per gli appalti di importo a base di gara superiore a euro 20.658.000, l'operatore economico, oltre alla qualificazione conseguita nella classifica VIII, deve aver realizzato, nel quinquennio antecedente la data di pubblicazione del bando, una cifra di affari, ottenuta con lavori svolti mediante attività diretta e indiretta, non inferiore a 2,5 volte l'importo a base di gara; il requisito è comprovato secondo quanto previsto all'[articolo 18](/allegato-2.12-articolo-18/1), commi 7 e 8, ed è soggetto a verifica da parte delle stazioni appaltanti.