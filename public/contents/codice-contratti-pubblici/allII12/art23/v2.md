1. Ai fini della qualificazione delle imprese che hanno affidato lavorazioni in subappalto e delle imprese subappaltatrici le SOA si attengono ai seguenti criteri:<br>a) le lavorazioni eseguite dalle imprese subappaltatrici sono classificabili ai sensi della [Tabella A](/allegato-2.12-tabella-a/1); l'impresa subappaltatrice può utilizzare per la qualificazione il quantitativo delle lavorazioni eseguite aventi le caratteristiche predette;<br>b) l'impresa affidataria può utilizzare:<br>1) i lavori della categoria prevalente, per l'intero importo;<br>2) i lavori di ciascuna delle categorie scorporabili al fine di determinare la cifra di affari complessiva previste nel bando o nell'avviso di gara o nella lettera di invito, appartenenti alle categorie di cui alla [Tabella A](/allegato-2.12-tabella-a/1), per l'intero importo in ciascuna delle categorie scorporabili.

2. La SOA, nella attività di attestazione, è tenuta ad attribuire la qualificazione conformemente al contenuto del certificato di esecuzione lavori. Ai fini della qualificazione, la SOA verifica che nel certificato di esecuzione dei lavori non siano presenti lavorazioni relative a categorie di cui alla [Tabella A](/allegato-2.12-tabella-a/1) non previste nel bando di gara o nell'avviso o nella lettera di invito nonché nel contratto e negli eventuali atti di sottomissione o aggiuntivi debitamente approvati. Detta documentazione è richiesta dalla SOA al soggetto che ha emesso il certificato di esecuzione dei lavori. La SOA è tenuta a segnalare all'ANAC eventuali incongruenze riscontrate nel certificato di esecuzione lavori, ai sensi dell'[articolo 11](/allegato-2.12-articolo-11/2), comma 1, lettera f).

3. In caso di lavori eseguiti in raggruppamento temporaneo, le disposizioni di cui ai commi 1 e 2 si applicano con riferimento a ciascuna impresa riunita.

4. Ai terzi, affidatari di lavori del contraente generale ai sensi dell'[articolo 204](/allegato-2.12-articolo-204/1) del codice, sono richiesti i requisiti di qualificazione prescritti dall'[articolo 100](/allegato-2.12-articolo-100/2), comma 4, del codice e dal presente allegato, per la corrispondente categoria e classifica di importo. I certificati di esecuzione di cui all'[articolo 21](/allegato-2.12-articolo-21/1), comma 4, per i lavori affidati a terzi, sono emessi dal soggetto aggiudicatore che ha proceduto all'affidamento al contraente generale e trasmessi, a cura del medesimo soggetto aggiudicatore, all'ANAC con le modalità stabilite nei provvedimenti della stessa Autorità.