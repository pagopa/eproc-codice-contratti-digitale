1. Ai sensi dell'[articolo 116](/index.html?article=articolo-116&version=2), comma 7, del codice, il certificato di regolare esecuzione può sostituire il certificato di collaudo tecnico-amministrativo qualora:<br>a) la stazione appaltante si avvalga di tale facoltà per lavori di importo pari o inferiore a 1 milione di euro;<br>b) per i lavori di importo superiore a 1 milione di euro e inferiore alla soglia di cui all'[articolo 14](/index.html?article=articolo-14&version=2), comma 1, lettera a) del codice, non si tratti di una delle seguenti tipologie di opere o interventi:<br>1) opere di nuova realizzazione o esistenti, classificabili in classe d'uso III e IV ai sensi delle vigenti norme tecniche per le costruzioni, a eccezione dei lavori di manutenzione;<br>2) opere e lavori di natura prevalentemente strutturale quando questi si discostino dalle usuali tipologie o per la loro particolare complessità strutturale richiedano più articolate calcolazioni e verifiche;<br>3) lavori di miglioramento o adeguamento sismico;<br>4) opere di cui al Libro IV, Parte II, Titolo IV, Parte III, Parte IV e Parte VI del codice;<br>5) opere e lavori nei quali il RUP svolge anche le funzioni di progettista o direttore dei lavori.

2. Il certificato di regolare esecuzione contiene almeno i seguenti elementi:<br>a) gli estremi del contratto e degli eventuali atti aggiuntivi;<br>b) l'indicazione dell'esecutore;<br>c) il nominativo del direttore dei lavori;<br>d) il tempo prescritto per l'esecuzione delle prestazioni e le date delle attività di effettiva esecuzione delle prestazioni;<br>e) l'importo totale ovvero l'importo a saldo da pagare all'esecutore;<br>f) la certificazione di regolare esecuzione.

3. Il certificato di regolare esecuzione è emesso dal direttore dei lavori entro tre mesi dalla data di ultimazione dei lavori ed è immediatamente trasmesso al RUP che ne prende atto e ne conferma la completezza.

4. A seguito dell'emissione del certificato di regolare esecuzione si procede ai sensi dell'[articolo 27](/index.html?article=allegato-2.14-articolo-27&version=1).

5. Il compenso spettante al direttore dei lavori per il rilascio del certificato di regolare esecuzione è determinato secondo quanto previsto dall'[articolo 29](/index.html?article=allegato-2.14-articolo-29&version=2).