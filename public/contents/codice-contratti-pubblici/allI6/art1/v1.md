1.  Sono soggette a dibattito pubblico obbligatorio, ai sensi dell'[articolo 40](/articolo-40/1), commi 1 e 8, del codice, le opere rientranti nelle tipologie di cui alla Tabella 1. 

2.  I parametri di riferimento delle soglie dimensionali delle opere inserite nella tabella 1 annessa al presente allegato sono ridotti del 50 per cento se si tratta, con riferimento a particolari esigenze di salvaguardia, di interventi ricadenti, anche in parte: <br>a) su beni del patrimonio culturale e naturale iscritti nella Lista del Patrimonio Mondiale dell'UNESCO, ai sensi della Conferenza sul Patrimonio Mondiale del 1977; <br>b) nella zona tampone come definita nelle Linee guida operative emanate dell'UNESCO; <br>c) nei parchi nazionali e regionali e nelle aree marine protette.

3.  Per le opere di cui alla [Tabella 1](/tabella-1/1), di importo compreso tra la soglia ivi indicata e due terzi della medesima, la stazione appaltante o l'ente concedente indice il dibattito pubblico su richiesta: <br>a) della Presidenza del Consiglio dei ministri o dei Ministeri direttamente interessati alla realizzazione dell'opera; <br>b) di un Consiglio regionale o di una provincia o di una città metropolitana o di un comune capoluogo di provincia territorialmente interessati dall'intervento; <br>c) di uno o più consigli comunali o di unioni di comuni territorialmente interessati dall'intervento, se complessivamente rappresentativi di almeno centomila abitanti; <br>d) di almeno cinquantamila cittadini elettori nei territori in cui è previsto l'intervento; <br>e) di almeno un terzo dei cittadini elettori per gli interventi che interessano le isole con non più di centomila abitanti e per il territorio di comuni di montagna. 