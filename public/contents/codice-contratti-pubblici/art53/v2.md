1. Nelle procedure di affidamento di cui all’[articolo 50](/articolo-50/2), comma 1, la stazione appaltante non richiede le garanzie provvisorie di cui all’[articolo 106](/articolo-106/2) salvo che, nelle procedure di cui alle lettere c), d) ed e) dello stesso comma 1 dell’[articolo 50](/articolo-50/2), in considerazione della tipologia e specificità della singola procedura, ricorrano particolari esigenze che ne giustifichino la richiesta. Le esigenze particolari sono indicate nella decisione di contrarre oppure nell’avviso di indizione della procedura o in altro atto equivalente.

2. Quando è richiesta la garanzia provvisoria, il relativo ammontare non può superare l’uno per cento dell’importo previsto nell’avviso o nell’invito per il contratto oggetto di affidamento.

3. La garanzia provvisoria può essere costituita sotto forma di cauzione oppure di fideiussione con le modalità di cui all’[articolo 106](/articolo-106/2).

4. In casi debitamente motivati è facoltà della stazione appaltante non richiedere la garanzia definitiva per l’esecuzione dei contratti di cui alla presente Parte oppure per i contratti di pari importo a valere su un accordo quadro. Quando richiesta, la garanzia definitiva è pari al 5 per cento dell’importo contrattuale.

4-bis. Alla garanzia provvisoria e definitiva non si applicano le riduzioni previste dall’[articolo 106](/articolo-106/2), comma 8, e gli aumenti previsti dall’[articolo 117](/articolo-117/1), comma 2.