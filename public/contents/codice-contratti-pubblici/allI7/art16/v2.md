1. Il calcolo sommario dei lavori è effettuato, in linea generale e in caso di appalto integrato, redigendo un computo metrico estimativo di massima e utilizzando i prezzari di cui all’[articolo 41](/index.html?article=articolo-41&version=2), comma 13, del codice.

2. Nel caso di opere o lavori di importo inferiore a 1 milione di euro, il costo presunto è effettuato applicando alle quantità delle lavorazioni previste i corrispondenti prezzi parametrici o costi standardizzati, elaborati da soggetti pubblici o desunti da fonti attendibili.

   2-bis. In caso di adozione dei metodi e degli strumenti di cui all'[articolo 43](/index.html?article=articolo-43&version=2) del codice, la stazione appaltante può richiedere l’utilizzo di sistemi di gestione informativa digitale economica, applicati agli aspetti relativi alla computazione dei lavori.  

   2-ter. Nei casi di cui al comma 2-bis, la relazione specialistica sulla modellazione informativa riporta l’equivalenza tra i contenuti informativi presenti nel computo metrico estimativo di massima dell’intervento e quelli eventualmente presenti nei modelli informativi, nonché la descrizione del processo di generazione dell’elaborato a partire dai modelli informativi.