1. Le stazioni appaltanti, fermi quelli minimi di cui agli articoli [71](/index.html?article=articolo-71&version=1), [72](/index.html?article=articolo-72&version=1), [73](/index.html?article=articolo-73&version=1), [74](/index.html?article=articolo-74&version=1), [75](/index.html?article=articolo-75&version=1) e [76](/index.html?article=articolo-76&version=1), fissano termini per la presentazione delle domande di partecipazione e delle offerte adeguati alla complessità dell’appalto e al tempo necessario alla preparazione delle offerte, tenendo conto del tempo necessario alla visita dei luoghi, ove indispensabile alla formulazione dell’offerta, e di quello per la consultazione sul posto dei documenti di gara e dei relativi allegati.

2. I termini di cui al comma 1 sono prorogati in misura adeguata e proporzionale: <br>a) se un operatore economico interessato a partecipare alla procedura di aggiudicazione abbia richiesto in tempo utile informazioni supplementari significative ai fini della preparazione dell’offerta e, per qualsiasi motivo, le abbia ricevute meno di sei giorni prima del termine stabilito per la presentazione delle offerte, o, in caso di procedura accelerata ai sensi degli articoli [71](/index.html?article=articolo-71&version=1), comma 3, e [72](/index.html?article=articolo-72&version=1), comma 6, meno di quattro giorni prima; <br>b) se sono apportate modifiche significative ai documenti di gara; <br>c) nei casi di cui all’[articolo 25](/index.html?article=articolo-25&version=1), comma 2, terzo periodo.

3. In caso di proroga dei termini di presentazione delle offerte è consentito agli operatori economici che hanno già presentato l’offerta di ritirarla ed eventualmente sostituirla.
 
4. Se nel corso della procedura di aggiudicazione la stazione appaltante richiede a un operatore economico un adempimento per il quale non è previsto un termine, tale termine è di dieci giorni, salvo che sia diversamente disposto dalla stessa stazione appaltante. 
